# Pagina: https://studenticattolica.unicatt.it/inclusione-prove-di-ammissione-vpi-e-ofa

## Profondità: 2

[Servizi e campus life](home-servizi-e-campus-life)



# Servizi per l’inclusione

#### Prove di ammissione (Test di ingresso o Verifiche di ingresso) per Corsi di Laurea

Le prove di Ammissione (Test di ingresso o Verifiche di ingresso) sono organizzate dall’Ateneo tenendo conto delle specifiche esigenze dei candidati con:

* “verbale di invalidità civile” ai sensi delle leggi n. 102/2009
* “verbale di accertamento dell’handicap” n. 104/1992
* certificazione di Disturbi Specifici di Apprendimento (DSA) ai sensi della legge n. 170/2010, redatta secondo le LINEE GUIDA CNUDD 2024, paragrafo 8.2 “Diagnosi e certificazione”.

La documentazione attestante lo stato di disabilità e/o DSA, ai fini delle presenti prove, deve essere presentata entro i termini di cui al paragrafo “tempistiche di iscrizione alla prova di ammissione” del bando di ammissione del Corso di Studi di proprio interesse. I candidati, che per lo svolgimento della prova necessitino di particolari ausili o tempi aggiuntivi, devono farne richiesta avvalendosi delle apposite funzioni presenti nella procedura di iscrizione al concorso e, altresì, provvedere al caricamento a sistema (sezione dedicata ai Candidati con disabilità e/o con DSA nel Portale iscrizioni) della certificazione di cui siano in possesso, rilasciata dalla commissione medica competente per territorio, comprovante il tipo di invalidità e/o il grado di handicap riconosciuto. L'attribuzione delle misure compensative non sarà garantita in caso di documentazione scaduta, non conforme alle normative vigenti o non presentata secondo le indicazioni fornite.

I **candidati con disabilità** hanno diritto ad un tempo aggiuntivo non eccedente il 50% in più rispetto a quello previsto per lo svolgimento della prova di ammissione. Qualora i candidati di cui sopra necessitino di ulteriori ausili per lo svolgimento del test, devono farne esplicita richiesta all’atto dell’iscrizione al concorso:

* Il “banco accessibile” (se il test è previsto in presenza, solo per candidati con disabilità motoria)
* L’assegnazione del “lettore” (persona designata dalla Commissione di valutazione)
* L’assegnazione del “trascrittore” (persona designata dalla Commissione di valutazione, solo per candidati con disabilità)
* Ingrandimento del testo della prova (se il test è previsto in presenza) o utilizzo della funzione zoom presente sul browser (se il test è previsto da remoto)
* Tracce audio per i brani di comprensione (se il test è previsto da remoto e se la prova lo consente).

Ulteriori richieste potranno essere manifestate nel campo libero editabile nell’apposita funzione della procedura di iscrizione al concorso. Non sono in ogni caso ammessi i seguenti strumenti: dizionario e/o vocabolario, formulario, tavola periodica degli elementi, mappa concettuale, personal computer (salvo per le prove online), tablet, smartphone ed altri strumenti similari.

I **candidati con certificazione di Disturbi Specifici di Apprendimento (DSA)** di cui alla L. 8 ottobre 2010 n. 170 debbono provvedere al caricamento a sistema (sezione dedicata ai Candidati con disabilità e/o con DSA nel Portale iscrizioni) della diagnosi completa di DSA. Come da indicazioni espresse ne LE LINEE GUIDA CNUDD 2024, paragrafo 8.2 “Diagnosi e certificazione”: “La certificazione deve rispondere ai criteri della Linea Guida sulla gestione dei DSA (Istituto Superiore della Sanità, giugno 2021). Deve riportare i codici nosografici, la dicitura esplicita del DSA diagnosticato, e tutte le informazioni necessarie per comprendere le caratteristiche individuali di ciascuno/a studente. In virtù dell’Accordo tra Governo, Regioni e Province autonome di Trento e Bolzano (Indicazioni per la diagnosi e la certificazione dei DSA – GU n.192 del 18.8.2012) la validità delle certificazioni rilasciate varia a seconda delle normative regionali. Ogni Università è tenuta a considerare la normativa della Regione in cui la certificazione è stata rilasciata. La diagnosi deve essere aggiornata dopo 3 anni, se redatta per una persona di minore età, fatte salve eventuali proroghe di validità della diagnosi stessa proveniente dalle competenti autorità. Non è obbligatorio che la diagnosi sia aggiornata se eseguita dopo il compimento del diciottesimo anno.”

In aderenza alle "Linee guida sui Disturbi Specifici dell'Apprendimento", allegate al D.M. 12 luglio 2011 (Prot. n. 5669), ai candidati con DSA è concesso un tempo aggiuntivo pari ad un massimo del 30% in più rispetto a quello definito per la prova di ammissione. In caso di particolare gravità certificata del DSA e al fine di garantire pari opportunità nell'espletamento delle prove, l’Università può consentire i seguenti strumenti compensativi:

* La calcolatrice non scientifica (solo se presente indicazione specifica nella certificazione diagnostica)
* L’assegnazione del “lettore” (persona designata dalla Commissione di valutazione solo in caso di particolare gravità del disturbo specifico della lettura)
* Ingrandimento del testo della prova (se il test è previsto in presenza) o utilizzo della funzione zoom presente sul browser (se il test è previsto da remoto)
* Tracce audio per i brani di comprensione (se il test è previsto da remoto e se la prova lo consente).

Ulteriori richieste potranno essere manifestate nel campo libero editabile nell’apposita funzione della procedura di iscrizione al concorso. Non sono in ogni caso ammessi i seguenti strumenti: dizionario e/o vocabolario, formulario, tavola periodica degli elementi, mappa concettuale, personal computer (salvo per le prove online), tablet, smartphone ed altri strumenti similari.

Le richieste pervenute nelle modalità sopra indicate saranno prese in esame da apposita Commissione di valutazione per la concessione degli strumenti compensativi da fornire ai candidati con disabilità e/o con Disturbi Specifici dell’Apprendimento per lo svolgimento delle prove concorsuali finalizzate all’accesso ai corsi di studio dell’Università Cattolica.

I candidati con invalidità, disabilità o con DSA di paesi UE e non UE residenti all’estero, che intendano usufruire delle misure di cui sopra, devono presentare la certificazione attestante lo stato di invalidità, disabilità o di DSA rilasciata nel Paese di residenza, accompagnata da una traduzione, giurata o certificata dalle rappresentanze diplomatiche italiane conforme al testo originale, in lingua italiana o in lingua inglese. La Commissione preposta di esaminare le certificazioni di cui sopra valuterà se la documentazione rilasciata all’estero attesti una condizione di invalidità, disabilità o di DSA.

Per i candidati con documentazioni e relazioni cliniche/sociali **per particolari bisogni educativi,** si rimanda a [BES – riferimenti normativi.](inclusione-a-chi-ci-rivolgiamo)

**NB.** Coloro che sono ammessi al Corso e presentano disabilità certificata pari o superiore al 66% ai sensi delle leggi n. 102/2009 e/o con riconoscimento di handicap ai sensi dell’art. 3, comma 1 o comma 3, della L. 104/1992, hanno diritto all’esonero totale della tassa di iscrizione e dei contributi universitari e sono tenuti al versamento di 100 € all’atto della riserva del posto. Per ottenere l’esonero occorre caricare il verbale di disabilità nella sezione del “Profilo” nel Portale Iscrizioni (per magigori informazioni v. [A chi ci rivolgiamo](inclusione-a-chi-ci-rivolgiamo)).

#### English test, Verifica della preparazione iniziale (VPI) e Post laurea

Per le seguenti casistiche:

* English test (test propedeutico all'accesso a Corsi per cui ai candidati è richiesto un adeguato livello di conoscenza della lingua inglese, come riportato nelle apposite procedure di ammissione).
* Verifica della preparazione iniziale (VPI) ad immatricolazione avvenuta per Corsi di Laurea
* Ammissioni a percorsi Post laurea/sostenimento di Prove di esami di Stato

gli studenti e le studentesse con disabilità e/o con DSA (v. [A chi ci rivolgiamo)](inclusione-a-chi-ci-rivolgiamo)  che necessitino di particolari ausili o tempi aggiuntivi, devono farne richiesta avvalendosi  del "[Modulo di richiesta di misure compensative e di autorizzazione al trattamento dei dati per candidati con disabilità o con Disturbi Specifici dell’Apprendimento (DSA)](Modulo%20di%20richiesta%20di%20misure%20compensative.pdf)”. Il suddetto modulo dovrà essere compilato e inoltrato per ogni data a cui si desidera partecipare, all’indirizzo e-mail dei [Servizi per l'inclusione della sede di riferimento](inclusione-contatti) secondo le scadenze presenti nei vari bandi di ammissione.

Per gli studenti con documentazioni e relazioni cliniche/sociali per particolari bisogni educativi, si rimanda a [BES – riferimenti normativi.](inclusione-a-chi-ci-rivolgiamo)

#### Obblighi Formativi Aggiuntivi (OFA)

Nel caso in cui vengano attribuiti gli Obblighi Formativi Aggiuntivi (OFA), gli studenti con disabilità e/o con DSA (v. [A chi ci rivolgiamo](inclusione-a-chi-ci-rivolgiamo)) sono tenuti a seguire le stesse procedure relative alla richiesta di misure compensative per esami di profitto.

Per gli studenti con documentazioni e relazioni cliniche/sociali per particolari bisogni educativi, si rimanda a [BES – riferimenti normativi.](inclusione-a-chi-ci-rivolgiamo)

Per ulteriori informazioni è possibile contattare la segreteria dei [Servizi per l'inclusione della sede di riferimento](https://studenticattolica.unicatt.it/inclusione-contatti).

[Prove di ammissione, VPI e OFA](#submenu__wrapper "Prove di ammissione, VPI e OFA")

* [Inizia da qui](inclusione-inizia-da-qui "Inizia da qui")
* [A chi ci rivolgiamo](inclusione-a-chi-ci-rivolgiamo "A chi ci rivolgiamo")
* [Servizi dedicati](inclusione-servizi-dedicati "Servizi dedicati")
* [Prove di ammissione, VPI e OFA](inclusione-prove-di-ammissione-vpi-e-ofa "Prove di ammissione, VPI e OFA")
* [Chi siamo](inclusione-chi-siamo "Chi siamo")
* [Opportunità](inclusione-opportunita "Opportunità")
* [Avvisi ed eventi](inclusione-avvisi-ed-eventi "Avvisi ed eventi")
* [Faq e brochure](inclusione-faq-e-brochure "Faq e brochure")
* [Contatti](inclusione-contatti "Contatti")

[Contattaci](home-contatti "Contattaci")