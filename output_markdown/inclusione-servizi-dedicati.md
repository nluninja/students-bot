# Pagina: https://studenticattolica.unicatt.it/inclusione-servizi-dedicati

## Profondità: 2

[Servizi e campus life](home-servizi-e-campus-life)



# Servizi per l’inclusione

#### Consulenza pedagogica

Al fine di realizzare una soddisfacente e autonoma carriera accademica, i Servizi per l’inclusione offrono la possibilità agli studenti con disabilità, con DSA e con altri BES, che presentano regolare documentazione (vedi [Destinatari](inclusione-a-chi-ci-rivolgiamo)), di essere supportati da un consulente pedagogico. In particolare, sono tre le aree di intervento della consulenza pedagogica:

1. Metodo di studio
2. Frequenza delle lezioni
3. Sostenimento degli esami

**Metodo di studio:** attraverso colloqui individuali e di gruppo (vedi [Avvisi ed eventi](inclusione-avvisi-ed-eventi)), il consulente pedagogico accompagna lo studente ad individuare le strategie cognitive e organizzative efficaci ad affrontare l’impegno accademico con la massima autonomia.

**Frequenza delle lezioni:** in caso di necessità specifiche, il consulente pedagogico contatta i docenti per adeguare modalità e materiali didattici affinché risultino accessibili alle esigenze dello studente.

**Sostenimento degli esami:** il consulente pedagogico concorda con lo studente, tenendo presenti le indicazioni per gli Atenei in tema di misure compensative, gli strumenti utili per sostenere gli esami in modalità equipollente.  
Nello specifico, le misure compensative (riferimento “[Conferenza Nazionale Delegati per la Disabilità (CNUDD), Linee guida 25 settembre 2024](Linee%20GuidaCNUDD_testo%20approvato.pdf)”) verranno valutate dai Servizi in modo personalizzato. Non sono in alcun modo accoglibili richieste di esami fuori appello e cambiamenti circa la modalità di svolgimento degli esami, tranne per casi del tutto eccezionali che verranno, comunque, opportunamente verificati e successivamente proposti ai docenti dai Servizi.  
Per ogni esame lo studente potrà selezionare, tramite la funzione “Iscrizione esami” presente nella homepage della pagina personale iCatt, gli strumenti compensativi adeguati alla modalità di svolgimento della prova. Questa  operazione è possibile fino a 15 giorni prima della data d’esame: oltre questa scadenza lo studente potrà iscriversi all’appello d’esame senza la disposizione di strumenti compensativi. [Contattare i Servizi per l'inclusione](inclusione-contatti) per dubbi e chiarimenti.

Il percorso di consulenza pedagogica è gratuito, ma è necessario prenotare i colloqui accordandosi telefonicamente o di persona con la segreteria dei Servizi per l’inclusione di riferimento.

#### Consulenza Tecnologica

Gli studenti seguiti dai Servizi per l’inclusione hanno la possibilità di usufruire della consulenza tecnologica, il cui obiettivo è quello di individuare le più opportune soluzioni tecnologiche assicurando parità di accesso al sapere, autonomia, sviluppo delle capacità di apprendimento e acquisizione delle competenze informatiche da impiegare nel percorso universitario e lavorativo.

Gli studenti potranno richiedere colloqui individuali con un esperto in materia informatica, con il quale individuare strumenti hardware e software appropriati alle loro esigenze.

Il progetto di consulenza tecnologica prevede anche l’acquisto di innovative attrezzature informatiche atte all'ingrandimento dei testi, la lettura, la scrittura, l’accesso al computer (alcune tra le quali C-pen exam reader, pen drive reader). Diverse strumentazioni potranno essere date in dotazione agli studenti per sperimentarne l’accessibilità nello studio individuale, per l’utilizzo durante la frequenza alle lezioni e agli esami di profitto.

È prevista, inoltre, la possibilità di partecipare ad un percorso formativo circa l’accessibilità informatica rivolto principalmente agli studenti con disabilità visiva.

Il servizio di consulenza tecnologica è gratuito, ma è necessario prenotare i colloqui contattando, via e-mail, telefono o di persona, [Segreteria dei Servizi per l’inclusione della sede di riferimento](inclusione-contatti).

#### Accessibilità

La Segreteria, su segnalazione degli studenti, si attiva per assicurare l’accessibilità degli edifici e delle aule nonché ad abilitare, in caso di necessità, la Carta Ateneo per l’utilizzo di ascensori altrimenti riservati al solo personale autorizzato.

Nelle biblioteche dell’Ateneo e negli androni di alcuni dipartimenti sono riservati dei posti a sedere per studenti con disabilità.

La Segreteria è a disposizione degli studenti per il reperimento dei materiali didattici in formato accessibile.

Nelle sedi di Milano e Brescia è attivo un servizio di accompagnamento rivolto a studenti con disabilità motoria o sensoriale. Nello specifico viene garantito l’accompagnamento:

* alle varie aule dell’Ateneo. Tale accompagnamento non include il supporto didattico all’interno dell’aula;
* al Polo studenti, agli uffici amministrativi, alle biblioteche, ai dipartimenti;
* alle mense: è garantito allo studente il trasporto del vassoio e la predisposizione del pasto, non le manovre di alimentazione;
* ai servizi igienici (vengono fornite, inoltre, delle chiavi apposite). È garantito l’accompagnamento ai bagni accessibili dell’Ateneo, ma non è prevista l’assistenza igienico-sanitaria personale all’interno dei servizi igienici.

Nella sola sede di Milano è previsto un servizio di accompagnamento con furgoncino tra e per le sedi a partire dalle maggiori stazioni ferroviarie e di metropolitana nella rete urbana milanese.

[Servizi dedicati](#submenu__wrapper "Servizi dedicati")

* [Inizia da qui](inclusione-inizia-da-qui "Inizia da qui")
* [A chi ci rivolgiamo](inclusione-a-chi-ci-rivolgiamo "A chi ci rivolgiamo")
* [Servizi dedicati](inclusione-servizi-dedicati "Servizi dedicati")
* [Prove di ammissione, VPI e OFA](inclusione-prove-di-ammissione-vpi-e-ofa "Prove di ammissione, VPI e OFA")
* [Chi siamo](inclusione-chi-siamo "Chi siamo")
* [Opportunità](inclusione-opportunita "Opportunità")
* [Avvisi ed eventi](inclusione-avvisi-ed-eventi "Avvisi ed eventi")
* [Faq e brochure](inclusione-faq-e-brochure "Faq e brochure")
* [Contatti](inclusione-contatti "Contatti")

[Contattaci](home-contatti "Contattaci")